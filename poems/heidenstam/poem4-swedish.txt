Jacopone da Todi

Hur fagert, hur fagert att dö!
Att smulas ned till mullen under
den dunkla cypressen! Hur fagert
att ensam, glömd, försvinna,
att ingenting bli mer än stoft,
att allt förvandlas, att ej ens en ringa
benrest få ligga qvar i grafven!

Hur fagert, hur fagert att dö!
Att veta: Det är slut!
Ej mera dagsljus mera, ej mera
den fagra våren med sin fröjd,
ej blomman mera eller vindens sus!
Ej mera hoppet, ej den bittra smärtan,
ej frestelsen, ej striden!

Hur fagert, hur fagert att dö!
Att sluta sig från allt, att ensam
gå in i mörkret och bli intet,
att slippa ångest mera,
att slippa tårar, ondska, lögn,
att slippa allt!

O dödens ro, du hvita, stumma,
du allra underbaraste af allt
som finnes här på jorden!

Spår

Klockan två på natten: månsken. Tåget har stannat
mitt ute på slätten. Långt borta ljuspunkter i en stad,
flimrande kallt vid synranden.

Som när en människa gått in i en dröm så djupt
att hon aldrig ska minnas att hon var där
när hon återvänder till sitt rum.

Och som när någon gått in i en sjukdom så djupt
att alla hans dagar blir flimrande punkter, en svärm,
kall och ringa vid synranden.

Tåget står alldeles stilla.
Klockan två: starkt månsken, få stjärnor.